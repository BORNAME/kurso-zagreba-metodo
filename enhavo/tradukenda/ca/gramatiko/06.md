# Volitiu

L'esperanto no té mode subjuntiu. El mode volitiu en *-u* fa la funció tant de subjuntiu com d'imperatiu. S'utilitza:

a) Quan el verb principal expressa, directament o indirectament, ordre, desig, voluntat, mandat, prec, permís, prohibició, consell, encàrrec.
 - *Mi __deziras__, ke vi lern__u__.* – Desitjo que aprenguis
 - *La patro __avertas__, ke mi ne ir__u__ tien.* – El pare adverteix que no hi vagi
 - *Estas grave, ke vi ir__u__ tien.* – És important que hi vagis
 
b) Després de *por ke* ('perquè' no causal sinó final, equivalent a 'a fi que', 'per tal que' i similars):
 - *Mi eliras, __por ke__ vi leg__u__ trankvile.* – Surto perquè llegeixis tranquil·lament

En la resta de casos s'utilitza l'indicatiu, ja que es tracta de fets reals:
- *Plaĉas al mi, ke vi ĉiam diras la veron.* – M'agrada que sempre diguis la veritat.

El volitiu es pot utilitzar també per parlar de coses passades, mentre siguin desigs:
- *Mi skribis al li, ke li ne ven__u__.* – Li vaig escriure que no vingués.
- *Ili proponis, ke ni labor__u__ kune.* – Ens van proposar que treballéssim junts.

# Preposició *je*

En Esperanto tota preposició té un significat propi, incloent-hi *de* (moviment de separació), *al* (moviment d'aproximació) i *en* (posició en l'espai). Quan simplement hem d'enllaçar paraules, podem fer servir la preposició comodí o indeterminada __je__ si el sentit de la frase no permet fer-ne servir cap altra:

- *plena __je__ kafo* – ple de cafè
- *graveda __je__ ĝemeloj* – embarassada de bessons
- *abunda __je__ ŝtonoj* – abundós de pedres, ric en pedres
- *malsana __je__ la dekstra mano* – malalt a la mà dreta
- *malsana __je__ la stomako* – malalt de l'estómac
- *feliĉa __je__ monludo* – afortunat en el joc
- *kapabla __je__ ĉio* – capaç de tot

Un ús típic d'aquesta preposició és per a parlar d'hores; llavors es tradueix per 'a':
- *__Je__ kioma horo vi venos?* – A quina hora vindràs?
- *(Mi venos) __je__ la oka (horo).* - (Vindré) a les vuit.

Altres exemples:
- *__Je__ via sano!* – A la teva salut!
- *__Je__ la fino* – Al final

# El verb *farti*

La paraula __farti__ significa "trobar-se (bé/malament...) o estar de salut".

- *Kiel vi __fartas__?* – Com estàs? / Com et trobes?

No es diu "Kiel vi estas?".

# Sufix *-et-*

Indica el diminutiu o un grau menor. A més d'arrels substantives i adjetives, també es pot aplicar a arrels verbals:

- *libr__et__o* – Llibret
- *varm__et__a* – Calentó/ona, tebi/tèbia
- *rid__et__i* – Somriure (de *ridi*, riure)
- *eta* = Petit/a

# Sufix *-eg-*

Indica l'augmentatiu o un grau major. A més d'arrels substantives i adjetives, també es pot aplicar a arrels verbals:

- *ĉambr__eg__o*   – Habitació enorme
- *varm__eg__a* – Abrasador
- *bel__eg__a* – Bellíssim/a
- *pet__eg__i* – Suplicar (de *peti*, demanar)

# Sufix *-iĝ-*

S'utilitza per a derivar verbs intransitius que indiquen un canvi d'estat, a partir d'arrels adjectives, verbals o substantives.

## Amb arrels adjectives
*Fariĝi*, o simplement *iĝi*, quan acompanya un adjectiu, es tradueix per 'fer-se', 'tornar-se', 'posar-se', 'quedar-se' o 'esdevenir':

- *far__iĝ__i trankvila* – Quedar-se tranquil/·la
- *far__iĝ__i bela* – Tornar-se bonic/a
- *far__iĝ__i varma* – Posar-se calent/a
- *far__iĝ__i riĉa* – Fer-se ric/a
- *far__iĝ__i ruĝa* – Posar-se vermell/a
- *far__iĝ__i maljuna* – Fer-se vell/a
- *far__iĝ__i plena* – Quedar ple/na

Tanmateix, és molt més comú de sufixar *iĝi* a l'arrel adjectiva i derivar-ne un verb. En aquests casos, la millor traducció al català és també un verb intransitiu derivat, si n'hi ha:

- *trankvil__iĝ__i* – Tranquil·litzar-se
- *bel__iĝ__i* – Embellir-se
- *varm__iĝ__i* – Escalfar-se
- *riĉ__iĝ__i* – Enriquir-se
- *ruĝ__iĝ__i* – Envermellir
- *maljun__iĝ__i* – Envellir
- *plen__iĝ__i* – Omplir-se, emplenar-se

Aquest sufix també s'aplica a adjectius derivats:
- *internaciiĝi* – Internacionalitzar-se (de *internacia*, internacional, i aquest de *inter* i *nacio*)

## Amb arrels substantives

- *edz__iĝ__i* – Casar-se (de *edzo*, marit)
- *malamik__iĝ__i* – Enemistar-se (de *malamiko*, enemic)
- *doktor__iĝ__i* – Doctorar-se (de *doktoro*)
- *tag__iĝ__i* – Fer-se de dia, clarejar (de *tago*)
- *nom__iĝ__i* – Anomenar-se, dir-se (de *nomo*)

## Amb arrels verbals

1) Arrels transitives:
Aquest sufix serveix per a intransitivitzar verbs, ja que és incompatible amb l'acusatiu.
- *kuir__iĝ__i* – Cuinar-se, coure's, fer-se
- *fin__iĝ__i* – Acabar, acabar-se
- *komenc__iĝ__i* – Començar
- *ferm__iĝ__i* – Tancar-se
- *vid__iĝ__i* – Veure's, ser visible

2) Arrels intransitives:
Només podem aplicar aquest sufix a verbs intransitius quan indica el pas d'un estat a un altre.
- *star__iĝ__i* – Posar-se dret, alçar-se (de *stari*, estar dret)
- *sid__iĝ__i* – Asseure's (de *sidi*, seure, estar assegut)
- *brul__iĝ__i* – Cremar-se del tot (de *bruli*, cremar)

Com en català, cal anar amb compte a no intransitivitzar verbs que ja són intransitius: no *faliĝi* ('caure's') sinó *fali* ('caure'). També cal anar amb compte si traduïm verbs que en català poden ser tant transitius com intransitius ('bullir', 'començar'). En general, per a utilitzar bé aquest sufix abans cal haver après per a cada arrel si és transitiva o no, és a dir, si requereix acusatiu.
